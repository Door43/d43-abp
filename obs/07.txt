====== 7. In-inged na yan Apo Dioh ye Jacob ======


{{https://api.unfoldingword.org/obs/jpg/1/en/360px/obs-en-07-01.jpg}}


Haanin, linomake hilaynay kambal. Hiyay Isaac, ampakaadoen na yay makaagat. Ket hiyay Rebekah, ampakaadoen na ya met ye makaydeng. Hiyay Esau, māngakal ya. Noba hiyay Jacob, māngomponi ya ha baey.

{{https://api.unfoldingword.org/obs/jpg/1/en/360px/obs-en-07-02.jpg}}

Maghay mangaamot, legan ampoli yay Esau a ibat ha panganopan, nabitlan yan tobat. Kaya-bay hinabi na kanan Jacob a, “Katongno ko, byan mo ko man nin inloto mo a kanen ko.” 
Nakibat yay Jacob a, “Katongko ko, biyan katan kanen, dapot tana ibyay mo kangkoy pagkamakaagat mo.” Ket hiyay Esau, in-ibyay na met ye pagkamakaagat na kanan Jacob. Kaya-bay binyanan na ya nin kanen ye Esau.

{{https://api.unfoldingword.org/obs/jpg/1/en/360px/obs-en-07-03.jpg}}

Ha matoa yaynay Isaac, labay nan ipataya kanan makaagat ye kangedan a in-ibyay nan Apo Dioh kana. Noba ha natandaan nan Rebekah a hiyay makaagat ye pangipatayaan nan Isaac nin kangedan na, dinandali na yan inopitan ye makaydeng.

{{https://api.unfoldingword.org/obs/jpg/1/en/360px/obs-en-07-04.jpg}}


Ket tinalingo la yay Isaac. Ta labay nan Rebekah a hiyay makaydeng ye pangipatayaan nin kangedan nan Isaac.

{{https://api.unfoldingword.org/obs/jpg/1/en/360px/obs-en-07-05.jpg}}


Ha natandaan nan Esau a tinalingo la yan mitaindo ye bapa na, napoot yan tobat. Ket inihip nan Esau a, “No matey yaynay bapa mi, ket pateyen ko yay ali ko.”


{{https://api.unfoldingword.org/obs/jpg/1/en/360px/obs-en-07-06.jpg}}

Noba ha natandaan nan Rebekah boy Isaac ye ihip nan makaagat, ket hinabi nan Rebekah kanan makaydeng a, “Anak ko, manandali kaynan makew kanlan papaltido ko, ta labay na kan pateyen nin kaka mo”, wanan Rebekah.

{{https://api.unfoldingword.org/obs/jpg/1/en/360px/obs-en-07-07.jpg}}

Ha anti yaynay Jacob ihtew ha logal nin papaltido nan indo na, nakiahawa ya, ket nagkaanak hilan labinloway lālaki boy maghay babayi. Ket binomatnang yan tobat ihtew.


{{https://api.unfoldingword.org/obs/jpg/1/en/360px/obs-en-07-08.jpg}}

Ha main yaynan lowampo a taon ihtew ha logal lan papaltido nan Rebekah, noli hilayna ha Canaan a logal a impangako nan Apo Dioh, lamo na hilay papamilya na, iipoh boy aayop na.


{{https://api.unfoldingword.org/obs/jpg/1/en/360px/obs-en-07-09.jpg}}

Ha anti hila ha dān, angkalimo ya. Ta naihipan na ye hinabi nan kaka na a patyen na ya. Ket hiyay dinapat na, nangipaona yan malabong a kambing boy malabong a topa. Lowanggatoh boy lowampo ye bilang nin kambing. Wanabay met ye bilang nin topa, ta yati ye imolta na kanan kaka na.


{{https://api.unfoldingword.org/obs/jpg/1/en/360px/obs-en-07-10.jpg}}

Noba hiyay kaka na, alan na yaynan pinatawad ye ali na. Ket ha niabot hila, napaytipontipon hilan mahayaghag. Ket hiyay Jacob, nagkamain yaynan katanaan, ta kinomonin yayna ha logal a impangako nan Apo Dioh kanla. Ket ha natey yay Isaak a bapa la, hiyay papangako nan Apo Dioh kanan Isaak, naipalakew met kanan Jacob.


//A Bible story from: Genesis 25:27-33:20//
