====== 13. Hiyay Kahondoan nan Apo Dioh kanlan Israelita ======

{{https://api.unfoldingword.org/obs/jpg/1/en/360px/obs-en-13-01.jpg}}

Ha nakalipay hilaynay Israelita ha Matibya a Dagat, in-ogot na hilan Apo Dioh ha mapantay a anhabtan Sinai. Ket inhadya lay totolda la ha aphayan nin mapantay.

{{https://api.unfoldingword.org/obs/jpg/1/en/360px/obs-en-13-02.jpg}}

Haanin, hinabi nan Apo Dioh kanan Moses boy kanlan Israelita, “No hombongen yoy hahabi ko boy pabliyen yoy pamakikahondo ko kanyo, ket hikawoynay pagtao kon maghilbi kangko.”

{{https://api.unfoldingword.org/obs/jpg/1/en/360px/obs-en-13-03.jpg}}

Ha pangalabah nin ikatlon mangaamot, hilay Israelita, ampaholawen la yay Apo Dioh a domoong ha Mapantay nin Sinai a kalamban nay kilat, kodol, makogpan anoh boy mak-haw a tamboyok. Ket namigpig hilay tatao, ta nalimwan hila. Hiyay Moises bengat ye napalobohan a manik ihtew ha mapantay.

{{https://api.unfoldingword.org/obs/jpg/1/en/360px/obs-en-13-04.jpg}}

Ket hiyay Apo Dioh, impatanda na kanan Moises a main yan kahondoan kanlan Israelita. Ket hinabi nan Apo Dioh kanan Moses, a, “Hiko ye Dioh a Apo yo a namalihway kanyo ha hatew ha pagkaipoh yo ha Egipto. Adi kawo manggalang ha aliwan dioh.”

{{https://api.unfoldingword.org/obs/jpg/1/en/360px/obs-en-13-05.jpg}}

“Hiko ye Dioh a Apo yo a namalihway kanyo ha hatew ha pagkaipoh yo ha Egipto. Adi kawo ampanggalang ha aliwan dioh.”
“Adi kawo ampanyag nin kalintatao a galangen yo, ta hiko ye Dioh a maimon. 
“Bihaen yoy panggawi yo nin ngalan ko.”
“Adi yo anliwaan ye mangaamot nin pagpainawa, no aliwan ibilang yo yan nadiohan. Ha loob nin anem a mangaamot, diyagen yon kaganaan a labay yon obdaen. Ta hiyay ikapiton mangaamot, yabayin yay mangaamot a panggalang yo kangko.

{{https://api.unfoldingword.org/obs/jpg/1/en/360px/obs-en-13-06.jpg}}

“Galangen yoy bapa boy indo yo ta-omen ya komadang ye bi-ay yo.
“Adi kawo ampamatey nin tao.
“Adi kawo ampamabayi o ampakilalāki.
“Adi kawo ampanakaw.
“Adi kawo ampagbongkok.
“Adi yo angkaibegan ye ahawa nin kapadiho yo, boy adi yo angkaibegan ye baey na, o agya hinyaman a kabandiyan na.”

{{https://api.unfoldingword.org/obs/jpg/1/en/360px/obs-en-13-07.jpg}}

Haanin, yatin bibilin, inholat nan Apo Dioh ha loway madampiyak a dapah, ta in-ibyay na kanan Moses. Malabong po ye bibilin a in-ibyay na kanla. Ket hinabi na po, a wana, “No hombongen yo hilayatin bibilin ko, kalingayen boy inged katawo.”

{{https://api.unfoldingword.org/obs/jpg/1/en/360px/obs-en-13-08.jpg}}

Impatanda na po nin Apo Dioh kanla no way-omen layan diyagen ye toldan labay nan Apo Dioh. 

{{https://api.unfoldingword.org/obs/jpg/1/en/360px/obs-en-13-09.jpg}}

Yatin tolda ye lakwen lan kaganaan a tatao a pangihagpaan nin digalo kanan Apo Dioh ta-omen mapatawad ye kakahalanan la. Yatin tolda ye anhabtan “Tabernakolo”.

{{https://api.unfoldingword.org/obs/jpg/1/en/360px/obs-en-13-10.jpg}}

Hilay Israelita, hinabi la, a wanla, “Apo, hombongen mi ye bibilin mo. Ta hikan bengatbay ye Apo mi a homain kanayon.” Ket ha wanabay, hilaynay Israelita ye tatao na. Noba ha ahe naboyot, ket nagkahalanan hilan mabyat a tobat kanan Apo Dioh.

{{https://api.unfoldingword.org/obs/jpg/1/en/360px/obs-en-13-11.jpg}}

Oli ha kaboyotan nan Moses ihtew ha matondol, hilay Israelita, ahe hila nakapagteeh a ampangagad kana. Ket hilay tingga la a giginto, in-ibyay layna kanan Aaron a katongno nan Moises, ta inawok la kana, a wanla, “Idiyagan mo kayi man nin dioh a galangen mi.”

{{https://api.unfoldingword.org/obs/jpg/1/en/360px/obs-en-13-12.jpg}}

Kaya-bay, kingwa na met nin Aaron ye tingga la a giginto.  Ket dinyag na yan ba-mon oybon baka, ta hiyabay ana ye pagdioh la. Haanin, inkana laynay manggalang boy mangihagpa ha andiohen la. Ket legan anti ya po ye Moses ha matondol, hiyay Apo Dioh, napoot yan tobat, ta nakit nay andiyagen la. Ket labay na hilan apo-en. Noba hiyay Moises, impakiiingalo na hila, a wana, “Apo, adi mo hila dayi an-apoen.” Ket pinteg na met Apo Dioh. Kaya-bay ahe na hila inapo.

{{https://api.unfoldingword.org/obs/jpg/1/en/360px/obs-en-13-13.jpg}}

Ha andomoong yaynay Moses paibat ha matondol, nakit na yay ba-mon oybon baka a dinyag la a andiohen la. Ket oli ha tobat a poot na, imbegba na hilay loway madampiyak a dapah a nakaiholatan nin mapo a bibilin nan Apo Dioh.

{{https://api.unfoldingword.org/obs/jpg/1/en/360px/obs-en-13-14.jpg}}

Haanin, kingwa nan Moses ye andiohen la, ket tinapok-tapok na haka na inhale ha lanom, ta impainom na kanlan kaganaan. Ket hiyay Apo Dioh, nangipalakew yan hakit kanla. Ket malabong ye natey kanla. 

{{https://api.unfoldingword.org/obs/jpg/1/en/360px/obs-en-13-15.jpg}}

Haanin, hiyay Apo Dioh, pinaalih na hilay Israelita ha Matondol nin Sinai. Ket in-ogot na hila palakew ha logal a impangako na kanla.


//A Bible story from: Exodus 19-34//