====== 13. Hiyay Kahondoan nan Apo Dioh kanlan Israelita ======

{{https://api.unfoldingword.org/obs/jpg/1/en/360px/obs-en-13-01.jpg}}

Ha nakalipay hilaynay Israelita ha Dagat a Matibya, in-ogot na hilan Apo Dioh ha mapantay a anhabtan Sinai. Yati met ateed a mapantay ye nakakitan nan Moses nin poon kayon andomlag. Ket hilay Israelita, impaideng lay totolda la ha aphayan nin mapantay.

{{https://api.unfoldingword.org/obs/jpg/1/en/360px/obs-en-13-02.jpg}}

Haanin, hinabi nan Apo Dioh kanan Moises boy kanlan Israelita, a wana, “No hombongen yoy hahabi ko boy pabliyen yoy pamakikahondo ko kanyo, ket hikawoynay pagtao ko boy maghilbi ko.”

{{https://api.unfoldingword.org/obs/jpg/1/en/360px/obs-en-13-03.jpg}}

Pangalabah nin tatlon mangaamot, hilay Israelita, naghadya hila ta omaypa yay Apo Dioh ha matondol nin mapantay Sinai, kakidlan nin kilat, kodol, anoh boy makhaw a tonoy nin tamboyok. Ket namigpig hilay tatao, ta nalimwan hila.  Hiyay Moises bengat ye napalobohan a manik ihtew ha mapantay.

{{https://api.unfoldingword.org/obs/jpg/1/en/360px/obs-en-13-04.jpg}}

Ket hiyay Apo Dioh, nanyag yan 	kahondoan kanlan Israelita. Hinabi na kanla a, “Hikoy Dioh a Apo yo a namalihway kanyo, ha pagkaipoh yo ha Egipto. Adi kawo manggalang ha diohdiohan. 

{{https://api.unfoldingword.org/obs/jpg/1/en/360px/obs-en-13-05.jpg}}

“Adi kawo manyag nin kalintatao a galangen yo, ta hiko a Dioh yo, ket maimon.
“Bihaen yoy ngalan ko.” 
“Adi yo anliwaan ye mangaamot nin pagpainawa. Ibilang yo yan nahantowan. Ha loob nin anem a mangaamot, diyagen yon kaganaan a obda yo. Ket ha ikapiton mangaamot, magpainawa kawo ket ihipen yo ko.

{{https://api.unfoldingword.org/obs/jpg/1/en/360px/obs-en-13-06.jpg}}

“Galangen yoy bapa boy indo yo ta-omen yan komadang ye bi-ay yo. 
“Adi kawo ampamatey nin tao. 
“Adi kawo ampamabayi boy adi kawo ampakilāki. 
“Adi kawo manakaw. 
“Adi kawo ampanago. 
“Adi yo angkaibegan ye ahawan kanayon, baey na o hinyaman a konin na. 

{{https://api.unfoldingword.org/obs/jpg/1/en/360px/obs-en-13-07.jpg}}

Inholat nan Apo Dioh hilatin mapo a bibilin ha lowan madampiyak a dapah. Malabong po ye bibilin a in-ibyay na kanla. Impangako nan Apo Dioh, a wana, “No hombongen yo hilayatin bibilin ko, kalingayen boy inged katawo. Noba no ahe, padohaan katawo.

{{https://api.unfoldingword.org/obs/jpg/1/en/360px/obs-en-13-08.jpg}}

Impatanda na po Apo Dioh kanlan Israelita no way-omen layan diyagen ye toldan man-ipadyag na kanla. Yati ye Toldan Panggalangan kana a main lowan pahen. Tabing ye pietan nin lowan pahen. Ket hiyay pinakapoon padi bengat ye malyadin homlep ihtew.

{{https://api.unfoldingword.org/obs/jpg/1/en/360px/obs-en-13-09.jpg}}

Hinyaman a makadyag nin kahalanan ket katapolan a mangihagpa yan ayop kanan Apo Dioh ha Toldan Panggalangan. Hiyay diyagen nin padi, pateyen na yay ayop haka na olamen ha pangihagpaan. Ket makaoli ha daya nin ayop a naihagpa, mapatawad ye kakahalanan na. Ket pinili na yan Apo Dioh ye katongno nan Moises a hiyay Aaron boy lalahi na a bilang papadi na. 

{{https://api.unfoldingword.org/obs/jpg/1/en/360px/obs-en-13-10.jpg}}

Hilay Israelita, hinabi la, a wanla, “Apo, hombongen mi ye bibilin mo. Ket hikan bengat ye Apo mi. Noba pangayadi lan nagpangako kanan Apo Dioh, ha ahe naboyot, nagkahalanan hilan mabyat a tobat kanan Apo Dioh.

{{https://api.unfoldingword.org/obs/jpg/1/en/360px/obs-en-13-11.jpg}}

Oli ha kaboyotan nan Moses ihtew ha matondol, hilay Israelita, hinomawa hilan ampangagad kana. Hiyay dinyag la, tinipon lay giginto la haka la in-ibyay kanan Aaron. Hinabi la kana a, “Idiyagan mo kayi man nin dioh-diohan a galangen mi!”

{{https://api.unfoldingword.org/obs/jpg/1/en/360px/obs-en-13-12.jpg}}

Kaya-bay, dinyag na yan diohdiohan a kadih oybon baka, ta yabaytew ana ye pagdioh la. Haanin, inkana laynay manggalang boy mangihagpa ha diohdiohan la. Kaya-bay napoot yan tobat ye Apo Dioh. Ket labay na hilan apoen. Noba nakiingalo yay Moises kanan Apo Dioh, a wana, “Apo, adi mo hila dayi an-apoen.” Ket pinteg na met Apo Dioh. Kaya-bay ahe na hila inapo.

{{https://api.unfoldingword.org/obs/jpg/1/en/360px/obs-en-13-13.jpg}}

Ha andomoong yaynay Moses paibat ha matondol, nakit na yay dioh-diohan a kadih oybon baka a anggalangen lan Israelita. Oli ha tobat a poot na, imbegba na hilay loway madampiyak a dapah a nakaiholatan nin mapo a bibilin nan Apo Dioh.

{{https://api.unfoldingword.org/obs/jpg/1/en/360px/obs-en-13-14.jpg}}

Haanin, kingwa nan Moses ye andiohen la, ket tinamek-tamek na angga ha natapok ya haka na inhale ha lanom, ta impainom na kanlan kaganaan. Ket hiyay Apo Dioh, nangitobol yan hakit kanla. Olin yati, malabong ye nangamatey kanla. 

{{https://api.unfoldingword.org/obs/jpg/1/en/360px/obs-en-13-15.jpg}}

Haanin, hiyay Apo Dioh, pinaalih na hilay Israelita ha Mapantay Sinai. Ket in-ogot na hila palakew ha logal a impangako na kanla.



//A Bible story from: Exodus 19-34//