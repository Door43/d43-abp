======  18. Hiyay Naihyay a Pānakopan ======

{{https://api.unfoldingword.org/obs/jpg/1/en/360px/obs-en-18-01.jpg}}

Ha natey yay Poon David, hiyay anak na a nagngalan Solomon ye kahagiliyan na a manakop kanlan Israelita. Tinepet na yan Apo Dioh, a wana, “Hinyay labay mon ibyay ko kammo?” Hinabi nan Solomon, a wana, “Kadonongan, Apo, ye labay ko.” Oli ta kadonongan ye labay nan Solomon, maaliket yay Apo Dioh, ket in-ibyay nan Apo Dioh. Ket hiyay Poon Solomon anay nag-ilyadin pinakamadonong a tao ihti ha babe-lota boy pinabatnang na ya po nin Apo Dioh.

{{https://api.unfoldingword.org/obs/jpg/1/en/360px/obs-en-18-02.jpg}}

Hiyay Poon Solomon, impaideng nay Templo a Panggalangan kanan Apo Dioh ha banwan Jerusalem. Hinombong nay palano a dinyag nan bapa na a hiyay Poon David. Haanin, aliwaynan Toldan impadyag nan Moises ye gawien lan panggalangan boy pangihagpaan nin idigalo la kanan Apo Dioh, no aliwan hiyay Templo. Anti yay Apo Dioh ha Templo, kalamo lan tatao ha minamangaamot.

{{https://api.unfoldingword.org/obs/jpg/1/en/360px/obs-en-18-03.jpg}}

Noba hiyay Solomon, malabong ye babayi a ang-adoen na a ibat ha nakahinadi a lologal. Maigit malibo ye aahawa na. Ket ha inahawa na hilatin malabong, ahe na hinombong ye bilin nan Apo Dioh. Hilatin aahawa na, kinaget lay andiohen la a aliwan dioh. Ket yabayti met ye pangobayan nan Poon Solomon a manombong ya met ha andiohen lan aahawa na. Ket aliwan hohto yati ha pamilew nan Apo Dioh.

{{https://api.unfoldingword.org/obs/jpg/1/en/360px/obs-en-18-04.jpg}}

Oli yatin dinyag nan Solomon, ket napoot yaynay Apo Dioh kana. Kaya-bay oli ha poot nan Apo Dioh kanan Solomon, hinabi na, “No matey yaynay Solomon, ihiyay koynay panakopan Israel.”

{{https://api.unfoldingword.org/obs/jpg/1/en/360px/obs-en-18-05.jpg}}

Ha natey yaynay Poon Solomon, hiyay anak na a nagngalan Rehoboam ye kahagiliyan nan bapa na a manakop ana met kanlan Israelita. Naytitipon hilay Israelita, ta magdiklamo hila kanan bayon Poon Rehoboan. Hinabi la a, “Mabyat ye panakop nan bapa mo boy mablin tobat ye paningil na nin bowih kammi. Noba no makokompang ye panakop mo, pahakop kayi kammo.” 


{{https://api.unfoldingword.org/obs/jpg/1/en/360px/obs-en-18-06.jpg}}

Noba hiyay Rehoboam, motaw ya, ta nakibat ya kanlan Israelita a wana, “Ahe malyadin komompang. Ta no mabyat ye panakop nan bapa ko kanyo, lalalo anan ingat mabyat ye panakop ko.”

{{https://api.unfoldingword.org/obs/jpg/1/en/360px/obs-en-18-07.jpg}}

Oli ha kalok-an nin panakop nan Poon Rehoboam, mapo kanlan lalahi nin Israel ye nangihyay kana. Lowan bengat ye napatla a ampahakop kana. Hilati ye angkahabtan, “Panakopan Juda.”


{{https://api.unfoldingword.org/obs/jpg/1/en/360px/obs-en-18-08.jpg}}

Hilay 10 a lalahin nangihyay kanan Poon Rehoboam, namili hilan pagpoon la. Ket hiyay Jeroboam ye napili la. Hilatin 10 a lalahi ye angkahabtan, “Panakopan nin Israel.”

{{https://api.unfoldingword.org/obs/jpg/1/en/360px/obs-en-18-09.jpg}}

Hiyay Jeroboam a poon ha Panakopan Israel, anhag-elen na hilay malabay makew ha Panakopan Juda omon hila manggalang ha Panggalangan kanan Apo Dioh ihtew. Kaya-bay ha hadili nan Panakopan ha Israel, nanyag yan loway andiohen ta-omen na hila igaygay a manggalang ha dinyag nan aliwan dioh. Ha wanabay a dinyag na, mabyat ye kahalanan na boy hilay Israelita.

{{https://api.unfoldingword.org/obs/jpg/1/en/360px/obs-en-18-10.jpg}}

Ket ha wanabay, napaykapoot ye Israel boy Juda. Ket yabay-in yaynay pinangobayan nin maheheg a paylalaban la.

{{https://api.unfoldingword.org/obs/jpg/1/en/360px/obs-en-18-11.jpg}}

Hiyay balang poon a nanakop ha Israel, ket mangaloke hila. Malabong kanlan hilatin popoon ye pinatey nin kapadiho lan Israelita. Ket hilatin Israelitan namatey kanla, labay lan bengat a hilabay ye manakop.

{{https://api.unfoldingword.org/obs/jpg/1/en/360px/obs-en-18-12.jpg}}

Hilay kaganaan a popoon a nanakop ha Israel boy kalabongan kanlan Israelita ket nanggalang hila ha andiohen a aliwan dioh. Aliwan bengat yatew, ampakilaki boy ampakibabayi hila po boy an-idigalo la po ye aanak la bilang hagpa ha andiohen la.

{{https://api.unfoldingword.org/obs/jpg/1/en/360px/obs-en-18-13.jpg}}

Hilay nag-ilyadin poon ha Juda, nang-ibat hila ha lahi nan Poon David. Ket hilay kanayon, magaling hilan poon boy ampanombong hila ha kalabayan nan Apo Dioh. Noba hilay kalabongan met, mangaloke hila boy ampanggalang hila ha andiohen la a aliwan dioh. Hilay nangaano kanla, an-ihagpay lay aanak la bilang digalo ha andiohen la. Ahe hilayna ampanombong kanan Apo Dioh, no aliwan panohombong layna ha aliwan dioh.

//A Bible story from: 1 Kings 1-6; 11-12//