====== 20. Hiyay Pangalihan boy Pag-odong ======


{{https://api.unfoldingword.org/obs/jpg/1/en/360px/obs-en-20-01.jpg}}

Hilay tatao ihtew ha Israel boy Juda, ahe hila ampanopad ha bibilin nan Apo Dioh a in-ibyay na ihtew ha Mapantay nin Sinai. Kaya-bay, nagkahalanan hila kanan Apo Dioh. Ket oli kananyatin dinyag la, nangitobol yayna man ye Apo Dioh nin popodopita na a mangibabala kanla, noba aghilan teed nanlenge.

{{https://api.unfoldingword.org/obs/jpg/1/en/360px/obs-en-20-02.jpg}}


Hilay tatao ha Israel, bilang impadoha nan Apo Dioh kanla, nahambot hila kanlan taga Assiria. Ket hilay hohondaloh nin Assira, pinatey lay malabong a Israelita boy inolam lay babanwa ha Israel boy kingwa lan kaganaan a mangaalaga a babandi la.  

{{https://api.unfoldingword.org/obs/jpg/1/en/360px/obs-en-20-03.jpg}}

Pangayadi, tinapol la hilay popoon, mangabatnang, boy mangagaling a tatao. Ket inawyon la hilan nakabalol a palakew ha Assiria. Ket hilay maidap anan bengat ye nabantak ha Israel. 

{{https://api.unfoldingword.org/obs/jpg/1/en/360px/obs-en-20-04.jpg}}

Hilay Asiria, nangipalakew hilan kapadiho lan taga Assiria a makew ha Israel, ta ipaideng la yan oman ye naolam a babanwa ihtew. Ket ihtewbay hilayna kinomonin, nakiaahawa kanlan Israelita, boy nagkaanak. Ket hilay aapo la, hinabtan la hilan “Samaritano”.

{{https://api.unfoldingword.org/obs/jpg/1/en/360px/obs-en-20-05.jpg}}

Hilay tatao ha Juda, nakitan lan kaganaan ye pamadoha nan Apo Dioh ihtew ha Israel. Noba nagpaholong hilan teed a nanggalang ha andiyohen lan Cananeo. Hiyay Apo Dioh, nangitobol yayna man nin popodopita a namabala kanlan tatao ha Juda, noba ahe la yayna man linnge.

{{https://api.unfoldingword.org/obs/jpg/1/en/360px/obs-en-20-06.jpg}}

Ha nalabah ye 100 a taon paibat ha nadama ye Israel, hiyay Apo Dioh, intobol na yay Nabukadenezar a poon ha Babilonia, lamo na hilay hohondaloh na, a mandawohong ha logal a Juda. Ket hinambot la hilay tatao ha Juda. Kaya-bay nag-ilyadi hilan iipoh nin taga Babilonia boy pamoltaan la hila nin malake ha tinaon.  

{{https://api.unfoldingword.org/obs/jpg/1/en/360px/obs-en-20-07.jpg}}

Hilay tatao ha Juda, linomaban hila ta ahe layna labay bayadan ye molta kanlan Babilonia. Kaya-bay hilay taga Babilonia, nag-odong hilan linomaban kanlan tatao ha Juda. Inagwat lay Panggalangan kanan Apo Dioh ha Jerusalem boy kingwa lay kabandiyan lan tatao ihtew. 

{{https://api.unfoldingword.org/obs/jpg/1/en/360px/obs-en-20-08.jpg}}

Oli ha pamakilaban nin Poon ha Juda kanlan Babilonia, hilay hohondaloh nan Nabukadenezar, pinatey la hilay anak nan Poon ha Juda ha adapan na, haka la met tinleh ye mata nan Poon. Pangayadi, inlakew la ya ha Babilonia boy impidiho la ya anggan angkabi-ay ya po.

{{https://api.unfoldingword.org/obs/jpg/1/en/360px/obs-en-20-09.jpg}}

Hiyay Nabukadenezar boy hohondaloh na, in-alih la hilay tatao ha Juda pweda hilay mangaidap a māgtalon. Ket yati ye angkahabtan “Pangalihan.” 

{{https://api.unfoldingword.org/obs/jpg/1/en/360px/obs-en-20-10.jpg}}


Agya nakapiyol hila oli ha kahalanan la, ket agna hilan teed pinaolayan Apo Dioh. Hiyay Apo Dioh, kinatongtong na hilay kapiyol makaoli kanlan podopita a intobol na, a wana kanla, “Pangayadi nin 70 a taon, iodong katawon oman ha Juda.”   

{{https://api.unfoldingword.org/obs/jpg/1/en/360px/obs-en-20-11.jpg}}


Hilay taga Juda, kinomonin hila ha Babilonia ha loob nin 70 a taon. Ket malabong anay nangalyadi boy nangaoman. Haanin, hiyay Ciro a Poon ha Persia, hinambot na hilay tataon Babilonia. Kaya-bay nahakop na hilay taga Juda ha nahyon Persia. Ket hilay taga Juda, anhabtan la hilaynan Jujudio. Ket ha kaboyotan lan kinomonin ha mataang, nangaanon bengat kanla ye nagtanda ha Juda. 


{{https://api.unfoldingword.org/obs/jpg/1/en/360px/obs-en-20-12.jpg}}

Ha ahe po naboyot ye panakop nan Poon Ciro, impabalita nay bilin, a wana, “Hikawon Jujudio, malyadi kawoynan moli ha Juda, ta ipaideng yon oman ye naagwat a Panggalangan kanan Apo Dioh.” Ket hiyay maghay makandin pangkat lan Jujudio, nag-odong hilan peteg ha Jerusalem.

{{https://api.unfoldingword.org/obs/jpg/1/en/360px/obs-en-20-13.jpg}}

Ha anti hilayna ha Jerusalem, impaideng lan oman ye Panggalangan boy impaideng la met ye matagay a alad nin banwan Jerusalem. Agya po man main dadayohan a ampanakop kanla, ket angkomonin hilayna man ha Jerusalem a hakop ha logal a impangako nan Apo Dioh kanla boy ampanggalang hilay naman ha Panggalangan kanan Apo Dioh a dinyag la. 

//A Bible story from: 2 Kings 17; 24-25; 2 Chronicles 36; Ezra 1-10; Nehemiah 1-13//