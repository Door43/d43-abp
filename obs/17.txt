====== 17. Hiyay Kahondoan nan Apo Dioh kanan David ======


{{https://api.unfoldingword.org/obs/jpg/1/en/360px/obs-en-17-01.jpg}}

Main lāki ha Israel a nagngalan Saulo. Matagay ya boy manged yan laki. Hiya ye onan pagpoon ha Israel. Hiyay Saulo, ha babayo yan nikno a manakop kanla, manged ye andyagen na, noba ha kaboyotan nan ampanakop, nag-ilyadi yan malambong boy ahe yayna ampanombong ha kalabayan nan Apo Dioh. Kaya-bay oli ha kalok-an a dinyag nan Saulo, namili yayna man ye Apo Dioh nin kahagili na a mamoon kanlan Israelita.


{{https://api.unfoldingword.org/obs/jpg/1/en/360px/obs-en-17-02.jpg}}

Ket hiyay David ye pinili nan Apo Dioh a kahagiliyan nan Saulo a mamoon kanla. Hiyay David, magha yan pahtol nin aayop. Noba bayo ya namoon kanlan Israelita, wanae ye nalyadi. Legan ampagpahtol yan topa, nakit na hilay mangatobag a ayop a mandoyong kanlan topa na. Ket hiyay dinyag nan David, pinatey na hilay mangatobag a aayop ta main yan kakpehan. Noba hiyay David, magmakaaypa ya, matoynong, boy ampamteg ya kanan Apo Dioh.

{{https://api.unfoldingword.org/obs/jpg/1/en/360px/obs-en-17-03.jpg}}

Ha bayontawo yay David, main hilan kalaban ye Israelita a nagngalan Goliat. Hiyay Goliat, kaginta a lāki boy magha yan hondaloh a magaling, makpeh boy mak-haw ya. Hiyay katagayan na, maigit 3 mitodo! Ket agya kotiti yay David, linabanan na yay Goliat. Noba hinaglapan na yan Apo Dioh ye David a mamatey kanan Goliat, a agya palhiit bengat ye ginawi na, ket natey yay Goliat. Kaya-bay nailigtah hilay Israelita kanlan kalaban la. 


{{https://api.unfoldingword.org/obs/jpg/1/en/360px/obs-en-17-04.jpg}}

Hiyay Poon Saulo, tobat ye imon na kanan David boy nikaano na yaynan pihahapda a pateyen. Ha maghay mangaamot, nakew yan nanoday ye Saulo ha ampagtayoan nan David. Noba hiyay Saulo, ahe na ya angkakit ye David. Noba hiyay David, angkakit na yay Saulo, ket malyadi na yayna dayin pateyen, noba ahe na dinapat no aliwan pinapakana nan  iniwa  makandi ye bado nan Saulo a nakahoot kana. Ta ahe na labay a makaoli ha pamatey na, ket mag-ilyadi yan poon.   

{{https://api.unfoldingword.org/obs/jpg/1/en/360px/obs-en-17-05.jpg}}

Ha ahe naboyot, natey yay Saulo ha maghay labanan. Haanin, malyadi yaynan mikno ye David a poon lan Israel. Manged yan pagpoon boy kalabaylabay la yan tatao. Hiyay David, in-inged na yan Apo Dioh. Kaya-bay nikalabong yan nanambot ha labanan. Ha nanakop ya ha banwan Jerusalem, linamoan na yan Apo Dioh. Kaya-bay hiyay banwan Jerusalem ye nag-ilyadin capitulyo nin Israel. Ha panaon a pamoon nan David, ket nag-ilyadin makapalyadiyan boy mabandi ye matiboen logal a Israel. 

{{https://api.unfoldingword.org/obs/jpg/1/en/360px/obs-en-17-06.jpg}}

Hatew, ha loob nin 400 a taon, hiyay Tabirnakolo a pikakaget lan Israelita ye anggawien lan panggalangan boy pangihagpaan nin idigalo la kanan Apo Dioh. Noba haanin, hiyay Poon David, labay nay mangipaideng nin maghen a mayadet a panggalangan kanan Apo Dioh a anhabtan Templo.

{{https://api.unfoldingword.org/obs/jpg/1/en/360px/obs-en-17-07.jpg}}

Noba intobol na yan Apo Dioh ye propetan Natan a makew kanan Poon David. Hinabi nan Natan kanan David, a wana, “Wanae ye hinabi nan Apo Dioh kangko a habiyen ko kammo. Oli ta hondaloh ka boy nakapatey ka, aliwan hikay malyadin manyag baey nan Apo Dioh, no aliwan hiyay anak mo. Noba agya wanabay man, inged na kan teed nin Apo Dioh. Boy aliwa po bengat yain, ta hiyay lahi mo, hilabay bengat ye mikno ha pamiknoan nin poon lan Israelita. Boy mangibat ya ha lahi mo ye lomateng a Māngiligtah!”

{{https://api.unfoldingword.org/obs/jpg/1/en/360px/obs-en-17-08.jpg}}

Ha nange nan David ye hinabi nan Natan, tampol yan nagpahalamat boy nanggalang kanan Apo Dioh oli ta impangako nan Apo Dioh kana a biyan na yan kangedan. Noba hilay Israelita, mangagad hila po nin malibon taon bayo ya lomateng kanla ye Māngiligtah la.

{{https://api.unfoldingword.org/obs/jpg/1/en/360px/obs-en-17-09.jpg}}

Manged ye pamoon nan David ha Israel. Matoynong ya boy in-inged na yan Apo Dioh. Agya wanabay man, ha kapopohan nin bi-ay na, nakadiyag yan mabyat a kahalanan ha adapan nan Apo Dioh.

{{https://api.unfoldingword.org/obs/jpg/1/en/360px/obs-en-17-10.jpg}}

Ha maghay mahilem, legan anlomaban hilay hohondaloh na, angkatoloy yay David ha baey na. Ha nimata ya, nadongawan na yay Batseba a ampalyo a matampa a babayi.

{{https://api.unfoldingword.org/obs/jpg/1/en/360px/obs-en-17-11.jpg}}

Tanatana talingkokolan na ya dayi ye babayi, nagkamalih impakwa na ya. Ket ha inlateng la yay babayi, tinakeh na ya. Ha pamigantah na yan tinakeh, pinaoli na yayna. Ha ahe maboyot, impabalita nan Batseba kanan David a,  “Binoktotan mo ya, ket hikay bapa nan anak.” 

{{https://api.unfoldingword.org/obs/jpg/1/en/360px/obs-en-17-12.jpg}}


Hiyay Batseba, main yan ahawa a magha kanlan magaling a hondaloh nan Poon David. Hiyay ngalan na ket Urias. Impahagyat na yan David ye Urias a omalih ha labanan ta mag-odong ya ha Israel. Ha linomateng yayna kanan Poon David, hinabi nan David kana a, “Moli kayna ha baey mo, ta id-an mo ya po ye ahawa mo.” Hinabi nan David yati ta-omen na ahe mabaan/matandaan nin Urias a tinakeh na yan David ye ahawa na. 

Noba hiyay Urias, ahe na labay ye mida ta an-ihipen nay kaidapan nin kalalamoan na a anlomaban. Kaya-bay hiyay David, hinolatan na yay opihyal nan Urias. Ket wanae ye nakaholat, “Ipadongla mo yay Urias ha labanan ta-omen yan matey.” Ket hiyay opihyal, tinopad nay inholat nan David. Kaya-bay natey yay Urias ha labanan, agya po magaling ya.

{{https://api.unfoldingword.org/obs/jpg/1/en/360px/obs-en-17-13.jpg}}


Ha natey yay Urias, hiyay dinyag nan Poon David, inahawa na yay Batseba. Ket ha linomateng ye panaon, in-anak na yaynay boktot na, ket magha yan ongi a lāki. Ket yatin panamham na kanan babayi boy hiyay pangipapatey a dinyag nan David, napoot yay Apo Dioh. Kaya-bay intobol na yayna man ye propetan Natan kanan David, a wana, “David, nagkahalanan ka kanan Apo Dioh.” Ha nange nan David ye hinabi nan Nathan, naghehe ya, ket pinatawad na ya met nin Apo Dioh. Paibat kananyatew, agya malabong ye kaidapan a angkadihaan na, namteg ya met ateed kanan Apo Dioh.

{{https://api.unfoldingword.org/obs/jpg/1/en/360px/obs-en-17-14.jpg}}

Noba hiyay padoha a nadihaan na, natey yay anak nan David kanan Batseba boy naagwat ana met ye kapah-eyan nin pamoon na. Agya po man nakadyag yan kahalanan ha pamilew nan Apo Dioh, ket mapah-ey po ateed ye pangako nan Apo Dioh kana. Haanin, nagkaanak yan oman ye David kanan Batseba nin maghay lāki a pinangalanan lan Solomon.

//A Bible story from: 1 Samuel 10; 15-19; 24; 31; 2 Samuel 5; 7; 11-12//