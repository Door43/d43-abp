====== 8. Inligtah na yan Apo Dioh ye Jose boy Pamilya na ======

{{https://api.unfoldingword.org/obs/jpg/1/en/360px/obs-en-08-02.jpg}}

Ha matowa yaynay Jacob, main maghay mangaamot a intobol na yay maghay anak na a pinakaado-ado na a nagngalan Jose. Hinabi na kana, “Anak ko, lakwen mo hilan bilewen ye kakatongno mon ampagpahtol.”

{{https://api.unfoldingword.org/obs/jpg/1/en/360px/obs-en-08-01.jpg}}

Hilay kakatongno na, tanda la a hiyay Jose ye ampakaado-adoen nan bapa la boy tanda la met ye taynep nan Jose a hiyabay ye mamoon kanla. Kaya-bay main hilan hakit nakem kanan Jose. Ket haanin, ha linomateng yay Jose kanlan kakatongno na, kingwa la ya boy inkolbot la yayna. Noba main anhomapid a māgpanapolan, ket kingwa la ya ha lobot. Ta inlako la ya kanlan māgpanapolan. Ket kinaget la yayna palakew ha Egipto. 

{{https://api.unfoldingword.org/obs/jpg/1/en/360px/obs-en-08-03.jpg}}

Haanin, hilay kakatongno na, ha noli hila ha baey la, impakit la ye bado nan Jose kanan bapa la, a wanla, “Tatang, nakit mi ye bado nan Jose ha dān.” Ket hiyay Jacob, hinabi na, “Kadihko main matobag a ayop a namatey kanna.” Ket nilomele yaynan tobat.

{{https://api.unfoldingword.org/obs/jpg/1/en/360px/obs-en-08-04.jpg}}

Haanin, hilay māgpanapolan, ha niabot hila ha Egipto, inlako la yayna man ye Jose ha maghay mabatnang, a nagngalan Potiphar. Ha anti yaynay Jose ihtew ha Egipto, mapatayaan ya ha amo na. 

{{https://api.unfoldingword.org/obs/jpg/1/en/360px/obs-en-08-05.jpg}}

Noba hiyay ahawa nan amo na, labay na yan makilaki kanan Jose. Haanin, hiyay Jose, ahe na labay ye magkahalanan kanan Apo Dioh. Ket hiyay ahawa nan Potiphar, binadaan na yay Jose a homain kaptegan. Kaya-bay naipidiho ya. Noba agya anti ya ha pidihowan, ket mapatayaan yan teed, ta an-inged na yan Apo Dioh.

{{https://api.unfoldingword.org/obs/jpg/1/en/360px/obs-en-08-06.jpg}}

Kananyatew a panaon, hiyay Poon Paraon a ampanakop ha Egipto, nanaynep ya. Ket nagolowan ya ta homain mangipatanda kana no hinyay labay nan habiyen nin tataynep na.

{{https://api.unfoldingword.org/obs/jpg/1/en/360px/obs-en-08-07.jpg}}

Ket hiyay Jose, tanda nay labay habiyen nin tataynep. Ta an-ipatanda nan Apo Dioh kana. Ket hiyay Poon Paraon, nabalitaan na a hiyay Jose, tanda nan ipatong ye labay habiyen nin tātaynep. Kaya-bay impakwa na yay Jose ha pidihowan, ta labay nan Poon Paraon a ipatanda nan Jose ye labay habiyen nin taynep na. Ket ha anti yaynay Jose ha adapan na, hinabi na kanan Jose, “Jose, ipatanda mo dayi kangko ye labay habiyen nin taynep ko.” Ket hinabi nan Jose kana, “Anggalangen a Poon Paraon, impatanda nan Apo Dioh kangko ye labay habiyen nin taynep mo. Ket wanae ye labay habiyen. Ha loob nin pitoy taon, manged ye popol ihti ha Egipto, noba main met domondon a loob nin piton taon a homain anan mapopol.”

{{https://api.unfoldingword.org/obs/jpg/1/en/360px/obs-en-08-08.jpg}}

Hiyay Poon Paraon, ha nange nay labay habiyen nin taynep, naaliket ya kanan Jose. Kaya-bay dinyag na yan ikalwan pinakamatagay a māmaala ihtew ha nahyon Egipto.

{{https://api.unfoldingword.org/obs/jpg/1/en/360px/obs-en-08-09.jpg}}

Hiyay kalabongan nin popol ha Egipto ha loob nin pitoy taon, ket hiyay Jose ye ampanalima nin natipon boy hiya met ateed ye ampamaala kanlan ampanipon nin kanayon a popol ihtew ta omon la maihinop ye kanayon a popol ha Egipto. Ket ha naabot anay domondon a loob nin pitoy taon, nag-idap hilaynay tatao.

{{https://api.unfoldingword.org/obs/jpg/1/en/360px/obs-en-08-10.jpg}}

Ta angkabitlan hilaynan tobat. Aliwan bengat ha Egipto ye ampakatanam nin tobat a bitil. Ta agya met ha Canaan a logal a impangako nan Apo Dioh a angkonaan lan Jacob, angkabitlan hila met ateed. Ket hiyay dinapat nan Jose, inlako na kanlan ampag-idap ha Egipto ye natipon ta omon hilan main makan.

{{https://api.unfoldingword.org/obs/jpg/1/en/360px/obs-en-08-11.jpg}}

Ket ha nabalitaan lan Jacob a anti ha Canaan, a malabong ye makan ihtew ha Egipto, intobol na hilay aanak na a manaliw kanan Jose. Kaya-bay nakew hilay kakatongno nan Jose ha nahyon Egipto. Ha niabot hilayna ihtew, ahe la ya tanda a hiyay Jose manayti ye ampamaala ha nahyon Egipto. Noba, hiyay Jose, tanda na a hilabay ye kakatongno na a nangilako kana.

{{https://api.unfoldingword.org/obs/jpg/1/en/360px/obs-en-08-12.jpg}}

Hiyay Jose, hinobok na hilay kakatongno na, no peteg a naoman anay ogali la. Ha natandaan na a nagbayo hilayna, nagpatanda yay Jose kanla. Ket hinagyat na hilayna a komonin ha Ehipto. Ta haglapan na hila.

{{https://api.unfoldingword.org/obs/jpg/1/en/360px/obs-en-08-13.jpg}}

Ha noli hilaynay kakatongno na, imbalita la kanlan bapa la, a wanla, “Tatang, angkabi-ay ya po manayti ye Jose. Anhagyaten na kitawon komonin ihtew ha Egipto ta omon na kitawo kano mahaglapan,” wanla. Ha natandaan nan Jacob a angkabi-ay ya po ye Jose, naaliket yan tobat.

{{https://api.unfoldingword.org/obs/jpg/1/en/360px/obs-en-08-14.jpg}}

Agya matowa yaynay Jacob, oli ha aliket na, nakew ya ha Egipto, kalamo na hilay pamilya na. Ket kinomonin hilayna ihtew. Noba bayo yan natey ye Jacob, in-inged na hila po ye kaganaan a aanak na.

{{https://api.unfoldingword.org/obs/jpg/1/en/360px/obs-en-08-15.jpg}}

Haanin, hiyay papangako nan Apo Dioh kanan Abraham, naipalakew kanan Isaac. Ket ha natey yay Isaac, naipalakew met kanan Jacob. Ket ha natey yay Jacob, naipalakew met ha labinlowan aanak na boy papamilya la. Hilatin labinlowan aanak nan Jacob ye nag-ilyadin labinlowan kalahin tidibo a anhabtan Israel. Ta aanak na hilan Jacob a anhabtan met Israel.

//A Bible story from: Genesis 37-50//

