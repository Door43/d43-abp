====== 6. Binyanan na yan Apo Dioh nin ahawa ye Isaac ======

{{https://api.unfoldingword.org/obs/jpg/1/en/360px/obs-en-06-01.jpg}}


Ha matoa yaynay Abraham boy bayon tao yayna met ye Isaac, hiyay Abraham, nangitobol yan ipoh na a makew ha logal lan totoa na. Ta makew yan mamili nin balatang kanlan papaltido na, a mag-ilyadin mapag-ahawa nan Isaac a anak na kanan Sarah.

{{https://api.unfoldingword.org/obs/jpg/1/en/360px/obs-en-06-02.jpg}}

Ha kaboyotan nin pangomodang nan ipoh, main yan nakit a libon. Ket nagpaked ya ihtew. Ha anlolomiteh ana, anlomateng hilaynay bābayin makew manayeb. Nakigwang yay ipoh kanan Apo Dioh, a wana, “Apo Dioh, haglapan mo ko. Anti ko ihti ha haley nin libon a panayeban lan babalatang. Hiyay labay ko, no hinya dayi ye mamiyay kangkon inomen boy mamainom kanlan kakamelyo ko, ket yabaytew yaynay pagkakitan a hiyabay ye labay mon pag-ahawa nan Isaac.” Legan ampakigwang ya po, main anan linomateng ihtewbay a matampa a babayi. Rebekah ye ngalan na. Apo na yan Nahor a katongno nan Abraham. Ket hiyay Rebekah, pinainom na yay ipoh boy pinainom na hila met ye kakamelyo na.

{{https://api.unfoldingword.org/obs/jpg/1/en/360px/obs-en-06-03.jpg}}

Pangayadi nin pamainom nan Rebekah, ket noli yayna. Nakilakew ya met ye ipoh. Ha niabot hilayna ha baey, hiyay ipoh, inawok na kanlan pamilya nan Rebekah, a wana, “No malyadi dayi, makilakew yay Rebekah kangko, ta omen naya mapag-ahawan Isaac a anak nan amo ko.” Ket hiyay indo nan Rebekah, tinepet na ya met ye Rebekah, a wana, “Rebekah, makilakew ka nayi kana o ahe?” “Awo indang! Makilakew ako kana,” Ha niabot hilayna ha baey nan Abraham, nakit na yan Isaac. Ket tinanggap na ya met nin Isaac a pag-ahawa na.


{{https://api.unfoldingword.org/obs/jpg/1/en/360px/obs-en-06-04.jpg}}

Haanin, pangalabah nin panaon, natey yay Abraham. Ket hiyay kangedan a impangako nan Apo Dioh kanan Abraham, ket tanda naynan alan nin Isaac a maipalakew kana. Noba hiyay Isaac boy Rebekah, homain hila po anak. Inihip nan Isaac, a wana, “Hiyay maidap, homain kayi po anak. Way-ihtew ye kangedan ko? Way-omen akon mag-ilyadin bapa nin malabong a nanahyon?”

{{https://api.unfoldingword.org/obs/jpg/1/en/360px/obs-en-06-05.jpg}}

Ket hiyay Isaac, nakigwang ya kanan Apo Dioh, a wana, “Apo, no kalabayan mo, magkaanak kayi.” Ket tinopad nan Apo Dioh ye awok nan Isaac ha pamakigwang. Kaya-bay binomoktot yay Rebekah. 

{{https://api.unfoldingword.org/obs/jpg/1/en/360px/obs-en-06-06.jpg}}

Ket kambal ye boktot nan Rebekah. Ket hinabi nan Apo Dioh kana, a wana, “Hiyay makaagat kanlan kambal a anak mo, ket paghilbiyan na yay makaydeng.”  

{{https://api.unfoldingword.org/obs/jpg/1/en/360px/obs-en-06-07.jpg}}

Ket ha naianak hilayna, hiyay makaagat, matibya ya boy malabok ye lalaman na, ket pinangalanan na yan Esau. Hiyay makaydeng met, pinangalanan na yan Jacob.

//A Bible story from: Genesis 24:1-25:26//