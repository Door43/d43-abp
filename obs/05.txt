====== 5. Hiyay Lāki a impangako nan Apo Dioh ======

{{https://api.unfoldingword.org/obs/jpg/1/en/360px/obs-en-05-01.jpg?direct&}}

Lowampo a taon ana ye napalabah paibat ha nagpangako yay Apo Dioh kanan Abram, noba homain hila po ateed anak. Haanin, hiyay Apo Dioh, hinabi nayna man kanan Abram, a wana, “Magkaanak kan maghay lāki, ket lomabong hila lano ye lalahi mo a omen ha bibitoen kalabong ha langit.” Ket ha nange nayna man Abram ye pangako nan Apo Dioh, ket pinamtegan nayna man.

{{https://api.unfoldingword.org/obs/jpg/1/en/360px/obs-en-05-02.jpg?direct&}}

Ha maghay mangaamot, hiyay Sarai, hinabi na kanan Abram a ahawa na, a wana, “Way-omen yati? Matoa kitayna noba homain kita po anak. Kadihko, ahe na impaloboh Apo Dioh a magkamain akon anak. Homain bali, ta anti ya met ye Hagar a ipoh ko. Takehen mo ya ta-omen ya manganak. Ket hiyay anak na, ibilang ko yan hadili kon anak.’’ (Gen 16:2).

{{https://api.unfoldingword.org/obs/jpg/1/en/360px/obs-en-05-03.jpg?direct&}}

Yatin hinabi nan ahawa na, ket pinteg na yan tinakeh ye ipoh na. Kaya-bay nanganak yan lāki. Ket hiyay Abram, pinangalanan na yan Ismael ye anak nan Hagar. Hinabi nan Abram kanan Apo Dioh, a wana, “Apo, no kalabayan mo, inged mo yay Ismael a anak ko.” Ket nakibat yay Apo Dioh, “Awo, inged ko yay Ismael oli ha kalabayan mo, noba aliwan hiyabay ye kalabayan ko a pakapitopadan nin pangako ko kammo,” wanan Apo Dioh.

{{https://api.unfoldingword.org/obs/jpg/1/en/360px/obs-en-05-04.jpg?direct&}}

“Ket, hiyay Sarah a ahawa mo, manganak ya lanon lāki a pangalanan mon Isaac. Ket hiyay anak mo kana ye pakapitopadan nin pangako ko kammo. Kaya-bay paibat haanin, pangalanan katan Abraham, a hiyay labay nan habiyen, ‘pang-ibatan nin malabong a lalahi nin nanahyon’”, wanan Apo Dioh.

{{https://api.unfoldingword.org/obs/jpg/1/en/360px/obs-en-05-05.jpg?direct&}}

Haanin, hiyay Sarah, hiyammapo a taon nayna. Ket hiyay Abraham, magatoh ana met ye taon na ha i-anak na yan Sarah ye lāki a impangako nan Apo Dioh. Ket pinangalanan la yan Isaac, ta wanabay ye imbilin nan Apo Dioh kanla.

{{https://api.unfoldingword.org/obs/jpg/1/en/360px/obs-en-05-06.jpg?direct&}}

Ha linomake yaynay Isaac, hinobok nan Apo Dioh ye pāmteg nan Abraham. Hinabi nan Apo Dioh kana, a wana, “Kowen mo yay Isaac a bogtong a anak mo kanan Sarah, ta ilakew mo ya ha mapantay nin Moriah, ta ihagpa mo yan olamen a bilang idigalo mo kangko.” Ket tinopad nayna man Abraham ye imbilin nan Apo Dioh kana.

{{https://api.unfoldingword.org/obs/jpg/1/en/360px/obs-en-05-07.jpg?direct&}}

Ket haanin, binalol na yay anak na, ta inhagpa na ya ha pangolaman ta pateyen na ya. Noba ha pateyen na yayna dayi ye anak na, impangha nin pānobolen nan Apo Dioh, a wana, “Adey! Adi mo ya ampateyen ye anak mo! Ta nakit naynan Apo Dioh ye pamteg mo, ta main kan limo kana, ta ahe mo ya kinawaen a idigalo kana ye anak mo!”

{{https://api.unfoldingword.org/obs/jpg/1/en/360px/obs-en-05-08.jpg?direct&}}

Ha pangayadi nan impangha nin pānobolen nan Apo Dioh, ket nakit na yan Abraham ye maghay topa a nakahaet ye hongay na ha hahanga nin kayo. Ket inihip nan Abraham a “Ah! Yatiyna ye kahagiliyan nan Isaac a pateyen kon idigalo ko dayi kanan Apo Dioh,” wana. Ket hiyay topa a nakahaet ye hongay na ye kingwa na a inhagpa nan inolam a indigalo kanan Apo Dioh.

{{https://api.unfoldingword.org/obs/jpg/1/en/360px/obs-en-05-09.jpg?direct&}}

Ha pangayadi, hinabi nan Apo Dioh kanan Abraham a, “Oli ta nakit kon ahe moya kinawaen ye anak mon idigalo kangko, ket ipangako ko kammo a inged kata. Palabongen ko hilay lalahi mo a omen ha kalabong nin bibitoen ha langit. Ket makaoli ha kangedan nin lalahi mo, inged ko hila met ye kaganaan a papamilya ihti ha babe-lota, oli ta tinopad moy bibilin ko kammo.”

//A Bible story from: Genesis 16-22//
