======  19. Hilay popodopeta ======


{{https://api.unfoldingword.org/obs/jpg/1/en/360px/obs-en-19-01.jpg}}

Paibat po ha onan panaon, ampangitobol yay Apo Dioh nin popropeta na a makew kanlan Israelita, ta hilabay anay ampangipatanda kanlan tatao nin an-ipahabi nan Apo Dioh.

{{https://api.unfoldingword.org/obs/jpg/1/en/360px/obs-en-19-02.jpg}}

Hatew ha panaon a hiyay Ahab ye poon ha Israel, hiyay Elias ye propeta nin Dioh. Hiyay Poon Ahab, in-atay na hilay tataon manggalang kanan Baal a aliwan dioh. Ket hinabi nan Elias kana, a wana, “Tandah yan mangodan ha kaganaan a lologal nin Israel agya dalaidi bengat anggan ahe ko po habiyen a mangodan oman.” Kaya-bay napoot yan tobat ye Poon Ahab.

{{https://api.unfoldingword.org/obs/jpg/1/en/360px/obs-en-19-03.jpg}}

Hilay tatao nan Poon Ahab, antapolen la yay Elias. Noba ahe la ya nakitan ta pinatayo na yan Apo Dioh ha maghay logal a main hobol a ampinoman. Ket tepe mahanib, main oowak a ampangilakew kana nin tinapay boy kena. Noba oli ta ahe yayna ampangodan, ket namal-an yaynay hobol a ampinoman na.

{{https://api.unfoldingword.org/obs/jpg/1/en/360px/obs-en-19-04.jpg}}


Kaya-bay hiyay Apo Dioh, pinalakew na yay Elias ha maghan nahyon a maahaley ha Israel. Main met bawon babayi ihtewbay a main maghay anak a lāki. Ket madanon anan maoboh ye pamangan la, oli ta naboyot anan homain odan. Noba agya wanabay man, pinaona laya po a pinakan ye Elias. Ket hiyay nalyadi, agya naboyot yay Elias ihtewbay, ahe la angkaobohoboh ye kanen la, ta hiyay Apo Dioh ye ampamalwah nin pamamangan la.


{{https://api.unfoldingword.org/obs/jpg/1/en/360px/obs-en-19-05.jpg}}


Pangalabah nin tatlon taon boy kagitna, hinabi nan Apo Dioh kanan Elias, a wana, “Mag-odong kayna ha Israel, ta habiyen mo kanan Poon Ahab a paodanen ko yayna.” 

Noba ha nakit na yay Elias, hinabi na met kanan Elias, a wana, “Ah! Anti kan bengat manayti ihen a mapanggolo ha Israel!” 

Nakibat yay Elias, a wana, “Hikay mapanggolo ha Israel! Ta naliwaan moy peteg a Dioh. Ket haanin, ampanggalang kayna kanan Baal a aliwan dioh. Haanin, ilakew mo hilay tatao a makew ha Mapantay nan Carmelo.”


{{https://api.unfoldingword.org/obs/jpg/1/en/360px/obs-en-19-06.jpg}}

Kaya-bay nakew yay Poon Ahab boy hilay tatao ihtew ha Mapantay nan Carmelo, lamo la hilay 450 a popodopeta nan Baal. Ket hinabi nan Elias kanlan kaganaan, a wana, “Paholong nayi a paoman-oman ye ihip yo tongkol kanan Apo Dioh? No hiyay Apo Dioh ye peteg a Dioh, paghilbiyan yo ya. Noba no hiyay Baal ye peteg a Dioh, ket hiyabay anan bengat ye paghilbiyan yo!”


{{https://api.unfoldingword.org/obs/jpg/1/en/360px/obs-en-19-07.jpg}}


Pangayadi, hinabi nan podopetan Elias kanlan popodopeta nan Baal, a wana, “Mangwa kawon baka a pateyen. Ket hiyay hinapo a kena ye ihagpa yo. Noba adi yo ampaetan. Ta no peteg a hiyay Baal ye Dioh, hiyabay tana ye mangolam.  Agya hiko met, wanabay met ateed ye dapaten ko papainghan.” Ket dinapat lan peteg nin podopeta nan Baal ye hinabi nan podopetan Elias.

{{https://api.unfoldingword.org/obs/jpg/1/en/360px/obs-en-19-08.jpg}}

Ket nakigwang hila, a wanla, “Dioh min Baal, leng-en mo kayi.” Nikahilem hilan ampakigwang a ampangha boy anhogat-hogaten lay loti la noba homain yan pakibat ye Baal.


{{https://api.unfoldingword.org/obs/jpg/1/en/360px/obs-en-19-09.jpg}}


Ket ha mahilem ana, hiyay Elias, hiyabay ana met ye nangihagpa nin hinapo a baka kanan Apo Dioh a anggalangen na. Ket hiyay dinapat na, pinabohbohan na po nin lanom a labinlowan halaw ye hagpa na. Ket naheb anan lanom ye pandongot boy palibot nin hagpa.


{{https://api.unfoldingword.org/obs/jpg/1/en/360px/obs-en-19-10.jpg}}


Pangayadi nan impabohbohan, ket nakigwang ya, a wana, “Apo a Dioh nan Abraham, Isaac boy Hacob, ipakit mo haanin a hika ye peteg a Dioh nin Israel boy hikon ampaghilbi kammo. Ket leng-en mo Apo ye pamakigwang ko kamo ta-omen la matandaan nin tatao a hika ye peteg a Dioh.”

{{https://api.unfoldingword.org/obs/jpg/1/en/360px/obs-en-19-11.jpg}}

Kapipikhaan, nangiampag yay Apo Dioh nin apoy a ibat ha langit a pangolam nan peteg nin baka, kayo boy dadapah angga ha kinomlang ye lota ha palibot nin pangihagpaan. Ket ha nakit lan tatao yatin nalyadi, nanalimokod hila boy hinabi la, a wanla, “Hika Apo Dioh ye peteg a Dioh! Hika Apo Dioh ye peteg a Dioh!”

{{https://api.unfoldingword.org/obs/jpg/1/en/360px/obs-en-19-12.jpg}}

Ket hinabi nan Elias kanlan tatao, a wana, “Dakepen yo hila! Adi yo hila ampaolayan a makatakah ye poporopeta nan Baal!” Kaya-bay, dinakep na hila boy pinatey.

{{https://api.unfoldingword.org/obs/jpg/1/en/360px/obs-en-19-13.jpg}}

Ket hinabi na met nin Elias kanan Poon Ahab, a wana, “Tampol kaynan mag-odong ha mayadet a banwa ta madanon anay malgeh a odan.” Ahe nagboyot, nangodan yaynan peteg nin malgeh boy makhaw ye agoot. Kaya-bay oli ha apoy a ibat ha langit boy ha makhaw a odan, ket natandaan laynay Dioh a kaptegan.

{{https://api.unfoldingword.org/obs/jpg/1/en/360px/obs-en-19-14.jpg}}

Hiyay Elias, ahe ya natey ta kapipikhaan, anti yaynan tampol ha langit. Pangayadi, hiyay propita Eliseo met ye kahagiliyan na. Boy malabong met ateed ye dinyag nan Apo Dioh a kapagtakaan makaoli kanan Eliseo. Hiyay maghan kapagtakaan a dinyag nan Apo Dioh, ket hiyay pamaitaah nan Eliseo kanan Naaman a kapitan nin hohondalon kalaban lan Israelita. Main yan hakit ha loti ye Naaman a ampakailoy. Ket nabalitaan nay tongkol kanan Eliseo. Kaya-bay pinakihabi na kanan Eliseo, a wana, “No malyadi dayi, paitaahen mo ko.” Ket haanin, intobol na yan Eliseo ye Naaman a makew ha Kabatowan nin Jordan a donglep nin mikapiton okdo.

{{https://api.unfoldingword.org/obs/jpg/1/en/360px/obs-en-19-15.jpg}}


Ha pamakange nan Naaman ye hinabi nan Eliseo, napoot ya boy ahe na labay ye makew. Noba nakew ya met ateed a dinonglep nin nikapiton okdo. Ket ha ikapiton pandomlep nan Naaman boy ha kinomondolaw ya, ket nakit na a homain yaynan hakit ha loti, ta pinaitaah na yaynan Apo Dioh.


{{https://api.unfoldingword.org/obs/jpg/1/en/360px/obs-en-19-16.jpg}}

Hilay popropeta, lanang lan an-ipatanda kanlan tatao, a wanla, “Maghehe kawoyna ha kakahalanan yo boy itgen yoynay panggalang yo ha aliwan dioh. Ta no ahe kawo magbi-ay nin matoynong boy ahe manopad ha bibilin nan Apo Dioh, homain hapon padohaan na kawo.”

{{https://api.unfoldingword.org/obs/jpg/1/en/360px/obs-en-19-17.jpg}}


Noba adi lan teed an-ibabano ye bibilin a an-ipatanda lan popodopeta na. No minghan, ampateyen la hila. Ket hilay kanayon met, ampahakitan la hila a omen kanan propeta Jeremias. Ta ingkolbot la ya ha maalale a libon a homain lanom boy linakwanan la ya ta-omen ya matey ihtewbay. Noba kinolohan yan Poon. Kaya-bay nilakew na yan kingwa ta-omen ya ahe matey.

{{https://api.unfoldingword.org/obs/jpg/1/en/360px/obs-en-19-18.jpg}}

Hilay popodopita, agya angkapatiyatiyan hila, ket imbabala la po ateed ye impatanda nan Apo Dioh kanla, a wanla, “No ahe kawo maghehe ha kakahalanan yo, madama kawo.” Ket hiyay impaihip la met nin kanayon a podopita, “Yo! Ihipen yoy impangako nan Apo Dioh a itobol na yay Mesias a Mangiligtah kantawo.”

//A Bible story from: 1 Kings 16-18; 2 Kings 5; Jeremiah 38//