====== 12. Panlomipay Ha Matibya a Dagat======

{{https://api.unfoldingword.org/obs/jpg/1/en/360px/obs-en-12-01.jpg}}

Ha pabekah, inomalih hilaynay Israelita ha Ehipto. Ket angkaaliket hilan tobat, ta nalihwayan hilayna ha pagka-ipoh la. Boy angkaaliket hilaynan makalakew ha logal a impangako nan Apo Dioh kanla. Hilay Egipsio, namyay hilan digalo a ginto boy pilak kanlan Israelita. Main met Egipsio a nakilakew kanla.

{{https://api.unfoldingword.org/obs/jpg/1/en/360px/obs-en-12-02.jpg}}

No mangaamot ye pangomodang la, hiyay Apo Dioh, anti ya ha owep, a ampangibagnoh kanla ta-omen la matandaan ye dānan la. Ket no madeglem, hiyay Apo Dioh ba-mo yan delag apoy a angkaona kanla.

{{https://api.unfoldingword.org/obs/jpg/1/en/360px/obs-en-12-03.jpg}}

Ket ahe naboyot, hiyay Poon Paraon boy hilay tatao na, an-ihipen la no way-omen la hilayna man mapag-ipoh ye Israelita.

{{https://api.unfoldingword.org/obs/jpg/1/en/360px/obs-en-12-04.jpg}}

Haanin, hiyay Poon Paraon, hinagyat na hilay hohondaloh na, ta kamaten la hilay Israelita. Ha natamolaw lan Israelita ye hohondaloh a ampangamat kanla, ket tobat ye limo la.

{{https://api.unfoldingword.org/obs/jpg/1/en/360px/obs-en-12-05.jpg}}

Hiyay Apo Dioh, hinabi na kanan Moises, a wana, “Makew kawoyna ha Matibya a Dagat, ta ipakit ko ye kapalyadiyan ko.”


{{https://api.unfoldingword.org/obs/jpg/1/en/360px/obs-en-12-06.jpg}}

Ket hiyay Apo Dioh a ba-mon delag apoy a ampona kanla ha madeglem, nakew ya ha hoyotan lan Israelita. Kaya-bay hilay Ehipsio a ampangamat kanla, ahe la hilayna angkakit, oli ha makogpan owep a anti ha pietan la.

{{https://api.unfoldingword.org/obs/jpg/1/en/360px/obs-en-12-07.jpg}}

Ket hiyay Moses, intawo na yan bengat ye teken na ha Matibya a Dagat. Ket hiyay Apo Dioh, namaangin yan mak-haw. Ket nagbehngay yay lanom nin dagat. Ket naanggaan yay lota a mamala, angga ha malyadi laynan dānan.  

{{https://api.unfoldingword.org/obs/jpg/1/en/360px/obs-en-12-08.jpg}}

Ket hiyay lanom, nag-ilyadiyan pinagkalingling ha mitaligmang nin danan la. Ket hilay Israelita, kinomodang hila ha namalan lota.  

{{https://api.unfoldingword.org/obs/jpg/1/en/360px/obs-en-12-09.jpg}}

Haanin, tinomagay yay owep. Ket nakit lan Ehipsio, a angkomodang hilaynay Israelita ha pietan nin lanom a ba-mon nailingling.

{{https://api.unfoldingword.org/obs/jpg/1/en/360px/obs-en-12-10.jpg}}

Ket hilay Ehipsio, hinombong la hila ha andānan lan Israelita. Noba hiyay lota a namala, pinapita’ na yan Apo Dioh. Ket ihtew hilayna nangaitatahek.

{{https://api.unfoldingword.org/obs/jpg/1/en/360px/obs-en-12-11.jpg}}

Ha nakalipay hilaynay Israelita, hinabi nan Apo Dioh kanan Moses, a wana, “Tawoen mon oman ye dagat.” Ket ha tinawo nan oman  Moises ye dagat, niaep yay lanom. Hilay kaganaan a Egipsio a nangaitatahek ihtew ha pietan nin lanom, ket hilan kaganaan, natey hilan nangaalimeh.

{{https://api.unfoldingword.org/obs/jpg/1/en/360px/obs-en-12-12.jpg}}

Ha nakit lan Israelita ye nalyadi kanlan Ehipsio, namteg hilayna a hiyay Moses ye pinatayaan nan Apo Dioh  bilang propita na.

{{https://api.unfoldingword.org/obs/jpg/1/en/360px/obs-en-12-13.jpg}}

Naaliket hilan tobat ye Israelita, oli ha pangiligtah nan Apo Dioh kanla ha pagkaipoh la kanan Poon Paraon. Ket haanin, nagkanta hilaynan panggalang kanan Apo Dioh boy pamahalamat kana, ta inligtah na hila.

{{https://api.unfoldingword.org/obs/jpg/1/en/360px/obs-en-12-14.jpg}}

Imbilin nan Apo Dioh kanlan Israelita, a wana, “Tepe taon, hayaghagan yoy pangiligtah ko kanyo ha Egipto boy mangihagpa kawon digalo a homain paka-idlawan bilang pangihipan nin pangiligtah ko kanyo paibat hatew ha anti kawo po ha Egipto.”

//A Bible story from: Exodus 12:33-15:21//